[
  [
    "ܐܵܗܵܐ ܝܠܹܗ ܫܘܼܪܵܝܵܐ ܕܐܹܘܲܢܓܲܠܝܼܘܿܢ ܕܝܼܫܘܿܥ ܡܫܝܼܚܵܐ ܒܪܘܿܢܵܐ ܕܐܲܠܵܗܵܐ.",
    "aha-leh shuraya d-ewangaleeyon d-eesho msheekha brona d-allaha."
  ],
  [
    "ܕܵܐܟ݂ܝܼ ܕܝܼܠܹܗ ܟܬܝܼܒ݂ܵܐ ܒܐܹܫܲܥܝܵܐ ܢܒ݂ܝܼܵܐ: ܗܵܐ ܫܲܕܘܼܪܹܐ ܝܘܸܢ ܐܝܼܙܓܲܕܝܼ ܩܲܕ݇ܡܘܼܟ݂ ܕܗܲܕܸܪ ܐܘܼܪܚܘܼܟ݂.",
    "dakhee d-eeleh kteeva b-esha'ya nveeya: ha shaddureh-wen eezgadee qamukh dhaddir urkhukh."
  ],
  [
    "ܩܵܠܵܐ ܕܚܲܕ݇ ܒܸܩܪܵܝܵܐ ܓܵܘ ܒܲܪܝܼܵܐ ”ܗܲܕܪܘܼܢ ܐܘܼܪܚܵܐ ܕܡܵܪܝܵܐ، ܘܡܲܫܘܹܝܡܘܼܢ ܫܒ݂ܝܼܠܘܼ̈ܗܝ.“",
    "qala dkha biqraya gaw bareeya “hadrun urkha dmarya, oo-mashwemun shviloo.”"
  ],
  [
    "ܘܗ̇ܘ ܝܘܿܚܲܢܵܢ ܡܲܥܡܘܼܕܹܐ ܝܗ݇ܘܵܐ ܓܵܘ ܒܲܪܝܼܵܐ ܘܡܲܟܪܘܼܙܹܐ ܡܲܥܡܘܿܕܝܼܬܵܐ ܕܬܝܵܒ݂ܘܼܬܵܐ ܠܦܘܼܚܵܠܵܐ ܕܚܛܝܼܵܬܹ̈ܐ.",
    "oo-awa yokhannan ma'mudeh-wa gaw bareeya oo-makruzeh ma'modeeta dtyavuta lpukhala dkhteeyateh."
  ],
  [
    "ܘܦܠܝܼܛ ܠܗܘܿܢ ܠܟܸܣܠܹܗ ܟܠܵܝܗܝ ܐܢܵܫܹ̈ܐ ܕܝܼܗܘܼܕ ܘܐܘܼܦ ܕܐܘܿܪܸܫܠܸܡ، ܘܦܵܝܫܝܼ ܗ݇ܘܵܘ ܥܡܝܼܕܹܐ ܡܸܢܹܗ ܒܢܲܗܪܵܐ ܕܝܘܿܪܕܢܵܢ ܟܲܕ ܡܵܘܕܘܼܝܹܐ ܒܚܛܝܼܵܬܵܝ̈ܗܝ.",
    "oo-plit lhon lkisleh kullay nasheh d-eehud oo-up d-orishlim, oo-payshee wa meedeh minneh bnahra dyordnan kad mawduyeh bkhteeyatay."
  ],
  [
    "ܠܒ݂ܝܼܫܬܵܐ ܕܝܘܿܚܲܢܵܢ ܡ̣ܢ ܣܲܥܪܵܐ ܕܓܘܼܡܠܹ̈ܐ ܝܗ݇ܘܵܐ، ܘܐܝܼܬ ܗ݇ܘܵܐ ܙܘܼܢܵܪܵܐ ܕܓܸܠܕܵܐ ܒܚܲܨܹܗ ، ܘܡܹܐܟ݂ܘܼܠܬܹܗ ܩܲܡܨܹ̈ܐ ܘܕܸܒ݂ܫܵܐ ܕܒܲܪܝܼܵܐ ܝܗ݇ܘܵܐ.",
    "lvishta dyokhannan min sa'ra dgumleh-wa, oo-eet wa zunara dgilda bkhasseh , oo-mekhulteh qamseh oo-divsha dbareeya-wa."
  ],
  [
    "ܘܡܲܟܪܸܙ ܗ݇ܘܵܐ ܒܹܐܡܵܪܵܐ: ”ܗܵܐ ܒܹܐܬܵܝܵܐ ܝܠܹܗ ܡ̣ܢ ܒܵܬ݇ܪ ܡܸܢܝܼ ܚܲܕ݇ ܒܘܼܫ ܚܲܝܠܵܢܵܐ ܡܸܢܝܼ، ܗ̇ܘ ܕܐܵܢܵܐ ܠܹܐ ܚܵܫܚܹܢ ܠܸܟܝܵܦܵܐ ܘܠܸܫܪܵܝܵܐ ܬܲܣܡܵܬܹ̈ܐ ܕܨܵܘܠܘܼ̈ܗܝ.",
    "oo-makriz wa bemara: “ha betaya-leh min bar minee kha bush khaylana minee, awa d-ana leh khashkhen likyapa oo-lishraya tasmateh dsawloo."
  ],
  [
    "”ܐܵܢܵܐ ܡܲܥܡܘܼܕܹܐ ܝܘܸܢ ܐܸܠܵܘܟ݂ܘܿܢ ܒܡ̈ܝܼܵܐ، ܐܝܼܢܵܐ ܗ̇ܘ ܒܸܬ ܡܲܥܡܸܕ ܠܵܘܟ݂ܘܿܢ ܒܪܘܼܚܵܐ ܕܩܘܼܕܫܵܐ.“",
    "“ana ma'mudeh-wen illawkhon bmeeya, eena awa bit ma'mid lawkhon brukha dqudsha.”"
  ],
  [
    "ܒܐܵܢܝܼ ܝܵܘܡܵܢܹ̈ܐ ܐܬܹܐ ܠܹܗ ܝܼܫܘܿܥ ܡ̣ܢ ܢܵܨܪܲܬ ܕܓܠܝܼܠܵܐ، ܘܦܝܼܫ ܠܹܗ ܡܘܼܥܡܸܕܵܐ ܡ̣ܢ ܝܘܿܚܲܢܵܢ ܓܵܘ ܢܲܗܪܵܐ ܕܝܘܿܪܕܢܵܢ.",
    "b-anee yawmaneh tee leh eesho min nasrat dgleela, oo-pish leh mu'midda min yokhannan gaw nahra dyordnan."
  ],
  [
    "ܘܗܲܪ ܒܗ̇ܝ ܥܕܵܢܵܐ ܐܣܝܼܩ ܠܹܗ ܡ̣ܢ ܡ̈ܝܼܵܐ، ܚܙܹܐ ܠܹܗ ܫܡܲܝܵܐ ܦܬܝܼܚܬܵܐ ܘܪܘܼܚܵܐ ܐܲܝܟ݂ ܝܵܘܢܵܐ ܒܸܨܠܵܝܵܐ ܥܲܠܘܼܗܝ.",
    "oo-har b-ay dana siq leh min meeya, khzee leh shmaya ptikhta oo-rukha aykh yawna bislaya aloo."
  ],
  [
    "ܘܩܵܠܵܐ ܐܬܹܐ ܠܹܗ ܡ̣ܢ ܫܡܲܝܵܐ ܒܹܐܡܵܪܵܐ: ”ܐܲܢ݇ܬ ܝܼܘܸܬ ܒܪܘܿܢܝܼ ܡܘܼܚܸܒܵܐ ܕܒܝܼܘܼܟ݂ ܒܣܝܼܡ ܠܵܗ̇ ܠܝܼ.“",
    "oo-qala tee leh min shmaya bemara: “at eewet bronee mukhibba dbeeyukh bsim lah lee.”"
  ],
  [
    "ܘܗܲܪ ܒܗ̇ܝ ܥܕܵܢܵܐ ܦܘܼܠܸܛ ܠܹܗ ܐܸܠܹܗ ܪܘܼܚܵܐ ܠܒܲܪܝܼܵܐ.",
    "oo-har b-ay dana pulit leh illeh rukha lbareeya."
  ],
  [
    "ܘܗ݇ܘܹܐ ܠܹܗ ܬܵܡܵܐ ܓܵܘ ܒܲܪܝܼܵܐ ܐܲܪܒܥܝܼ ܝܵܘܡܵܢܹ̈ܐ، ܒܸܦܝܵܫܵܐ ܓ̰ܘܼܪܒܵܐ ܡ̣ܢ ܣܵܛܵܢܵܐ. ܘܥܲܡ ܗܲܝܘܵܢܹ̈ܐ ܕܒܲܪܝܼܵܐ ܝܗ݇ܘܵܐ، ܘܡܲܠܲܐܟܹ̈ܐ ܒܸܥܒ݂ܵܕܵܐ ܝܗ݇ܘܵܘ ܚܸܠܡܲܬ ܐܸܠܹܗ.",
    "oo-wee leh tama gaw bareeya arb'ee yawmaneh, bipyasha jurba min satana. oo-am haywaneh dbareeya-wa, oo-malla'keh bi'vada-wa khilmat illeh."
  ],
  [
    "ܡ̣ܢ ܒܵܬ݇ܪ ܕܦܝܼܫ ܠܹܗ ܕܸܪܝܵܐ ܝܘܿܚܲܢܵܢ ܓܵܘ ܒܹܝܬ ܐܲܣܝܼܪܹ̈ܐ، ܐܬܹܐ ܠܹܗ ܝܼܫܘܿܥ ܠܓܠܝܼܠܵܐ، ܡܲܟܪܘܼܙܹܐ ܐܹܘܲܢܓܲܠܝܼܘܿܢ ܕܡܲܠܟܘܼܬܵܐ ܕܐܲܠܵܗܵܐ،",
    "min bar dpish leh dirya yokhannan gaw bet aseereh, tee leh eesho lgleela, makruzeh ewangaleeyon dmalkuta d-allaha,"
  ],
  [
    "ܘܒܹܐܡܵܪܵܐ: ”ܬܘܼܡܸܡ ܠܹܗ ܙܲܒ݂ܢܵܐ، ܘܩܘܼܪܒܸܢܵܗ̇ ܡܲܠܟܘܼܬܵܐ ܕܐܲܠܵܗܵܐ. ܬܲܘܸܒܘܼܢ، ܘܗܲܡܸܢܘܼܢ ܒܐܹܘܲܢܓܲܠܝܼܘܿܢ.“",
    "oo-bemara: “tumim leh zawna, oo-qurbinnah malkuta d-allaha. tawwibun, oo-hamminun b-ewangaleeyon.”"
  ],
  [
    "ܟܲܕ ܒܸܚܕܵܪܵܐ ܝܗ݇ܘܵܐ ܝܼܫܘܿܥ ܒܡܲܪܙܵܐ ܕܝܵܡܵܐ ܕܓܠܝܼܠܵܐ، ܚܙܹܐ ܠܹܗ ܠܫܸܡܥܘܿܢ ܘܠܐܲܢܕܪܹܐܘܿܣ ܐܲܚܘܿܢܘܼܗܝ ܒܸܕܪܵܝܵܐ ܓܲܪ̈ܕܵܝܗܝ ܒܝܵܡܵܐ، ܣܵܒܵܒ ܨܲܝܵܕܹ̈ܐ ܝܗ݇ܘܵܘ.",
    "kad bikhdara-wa eesho bmarza dyama dgleela, khzee leh lshim'on oo-l-andreh'os akhonoo bidraya garday byama, sabab sayadeh-wa."
  ],
  [
    "ܐܡܝܼܪܹܗ ܐܸܠܵܝܗܝ ܝܼܫܘܿܥ: ”ܬܹܝܡܘܼܢ ܒܵܬ݇ܪܝܼ ܘܒܸܬ ܥܵܒ݂ܕܹܢܵܘܟ݂ܘܿܢ ܨܲܝܵܕܹ̈ܐ ܕܒܢܲܝ̈ܢܵܫܵܐ.“",
    "mirreh illay eesho: “temun baree oo-bit awdenawkhon sayadeh dbnaynasha.”"
  ],
  [
    "ܘܗܲܪ ܒܗ̇ܝ ܥܕܵܢܵܐ ܫܒ݂ܝܼܩ ܠܗܘܿܢ ܠܓܲܪ̈ܕܵܝܗܝ ܘܐܙܝܼܠ ܠܗܘܿܢ ܒܵܬ݇ܪܹܗ.",
    "oo-har b-ay dana shviq lhon lgarday oo-zil lhon bareh."
  ],
  [
    "ܘܟܲܕ ܐܙܝܼܠ ܠܹܗ ܚܲܕ݇ ܡܸܬܚܵܐ ܟܸܪܝܵܐ، ܚܙܹܐ ܠܹܗ ܠܝܲܥܩܘܿܒ݂ ܒܪܘܿܢܵܐ ܕܙܲܒ݂ܕܲܝ، ܘܝܘܿܚܲܢܵܢ ܐܲܚܘܿܢܘܼܗܝ، ܘܐܘܼܦ ܐܵܢܝܼ ܓܵܘ ܓܵܡܝܼ ܬܲܪܘܼܨܹܐ ܓܲܪ̈ܕܵܝܗܝ.",
    "oo-kad zil leh kha mitkha kirya, khzee leh lya'qov brona dzawday, oo-yokhannan akhonoo, oo-up anee gaw gamee tarruseh garday."
  ],
  [
    "ܘܗܲܪ ܒܗ̇ܝ ܥܕܵܢܵܐ ܩܸܪܝܵܝ ܠܹܗ، ܘܫܒ݂ܝܼܩ ܠܗܘܿܢ ܠܙܲܒ݂ܕܲܝ ܒܵܒܵܝܗܝ ܓܵܘ ܓܵܡܝܼ ܥܲܡ ܪܹ̈ܓܵܘܵܬܹܐ ܕܒ݂ܝܼܩܹ̈ܐ ܒܗܵܩܵܐ، ܘܐܙܝܼܠ ܠܗܘܿܢ ܒܵܬ݇ܪܹܗ.",
    "oo-har b-ay dana qiryay leh, oo-shviq lhon lzawday babay gaw gamee am regawateh dveeqeh bhaqa, oo-zil lhon bareh."
  ],
  [
    "ܟܲܕ ܐܬܹܐ ܠܗܘܿܢ ܠܟܦܲܪܢܵܚܘܿܡ، ܥܒ݂ܝܼܪܹܗ ܝܼܫܘܿܥ ܠܟܢܘܼܫܬܵܐ ܒܝܵܘܡܵܐ ܕܫܲܒܬܵܐ ܘܫܘܼܪܹܐ ܠܹܗ ܠܡܲܠܘܼܦܹܐ.",
    "kad tee lhon lkparnakhom, virreh eesho lknushta byawma dshabta oo-shuree leh lmallupeh."
  ],
  [
    "ܘܥܲܓ̰ܒܝܼ ܗ݇ܘܵܘ ܒܝܘܼܠܦܵܢܹܗ ܣܵܒܵܒ ܡܲܠܸܦ ܗ݇ܘܵܐ ܠܗܘܿܢ ܐܲܝܟ݂ ܚܲܕ݇ ܕܐܝܼܬ ܠܹܗ ܫܘܼܠܛܵܢܵܐ، ܘܠܵܐ ܐܲܝܟ݂ ܣܵܦܪܹ̈ܐ.",
    "oo-ajbee wa byulpaneh sabab mallip wa lhon aykh kha d-eet leh shultana, oo-la aykh sapreh."
  ],
  [
    "ܘܐܝܼܬ ܗ݇ܘܵܐ ܓܵܘ ܟܢܘܼܫܬܵܝܗܝ ܚܲܕ݇ ܐܢܵܫܵܐ ܕܐܝܼܬ ܗ݇ܘܵܐ ܒܝܼܹܗ ܪܘܼܚܵܐ ܛܲܡܐܹܐ، ܘܡܘܼܩܘܸܚ ܠܹܗ ܒܹܐܡܵܪܵܐ:",
    "oo-eet wa gaw knushtay kha nasha d-eet wa beeyeh rukha tam'eh, oo-muqwikh leh bemara:"
  ],
  [
    "”ܡܵܐ ܠܘܼܟ݂ ܡܸܢܲܢ، ܝܵܐ ܝܼܫܘܿܥ ܢܵܨܪܵܝܵܐ؟ ܐܬܹܐ ܠܘܼܟ݂ ܕܛܲܠܩܸܬ ܠܲܢ؟ ܒܝܼܕܵܥܵܐ ܝܘܸܢ ܡܵܢܝܼ ܝܘܸܬ، ܐܲܢ݇ܬ ܝܼܘܸܬ ܩܲܕܝܼܫܵܐ ܕܐܲܠܵܗܵܐ.“",
    "“ma lukh minnan, ya eesho nasraya? tee lukh dtalqit lan? b-eeda'a-wen manee-wet, at eewet qadeesha d-allaha.”"
  ],
  [
    "ܢܓ̰ܝܼܘ ܠܹܗ ܒܝܼܹܗ ܝܼܫܘܿܥ ܒܹܐܡܵܪܵܐ: ”ܫܬܘܿܩ، ܘܦܠܘܿܛ ܡܸܢܹܗ!“",
    "njiw leh beeyeh eesho bemara: “shtoq, oo-plot minneh!”"
  ],
  [
    "ܪܘܼܦܹܐ ܠܵܗ̇ ܐܸܠܹܗ ܪܘܼܚܵܐ ܛܲܡܐܹܐ، ܘܡܘܼܩܘܸܚ ܠܵܗ̇ ܒܩܵܠܵܐ ܪܵܡܵܐ ܘܦܠܝܼܛ ܠܵܗ̇ ܡܸܢܹܗ.",
    "rupee lah illeh rukha tam'eh, oo-muqwikh lah bqala rama oo-plit lah minneh."
  ],
  [
    "ܘܟܠܵܝܗܝ ܥܲܓ̰ܒܝܼ ܗ݇ܘܵܘ، ܗܵܕܟ݂ܵܐ ܕܒܲܩܪܝܼ ܗ݇ܘܵܘ ܚܲܕ݇ ܥܲܡ ܗ̇ܘ ܐ݇ܚܹܪ݇ܢܵܐ ܒܹܐܡܵܪܵܐ: ”ܡܘܼܕܝܼ ܝܠܹܗ ܐܵܗܵܐ؟ ܝܘܼܠܦܵܢܵܐ ܚܵܕܬܵܐ ܒܫܘܼܠܛܵܢܵܐ! ܐܘܼܦ ܒܸܦܩܵܕܵܐ ܝܠܹܗ ܠܪ̈ܘܼܚܹܐ ܛܲܡܐܹ̈ܐ ܘܡܲܨܝܘܼܬܹܐ ܝܢܵܐ ܐܸܠܹܗ.“",
    "oo-kullay ajbee wa, hadkha dbaqree wa kha am awa khena bemara: “mudee-leh aha? yulpana khadta bshultana! up bipqada-leh lrukheh tam'eh oo-masyuteh-na illeh.”"
  ],
  [
    "ܘܒܓ̰ܲܠܕܘܼܬܵܐ ܦܪܝܼܣ ܠܹܗ ܚܲܒܪܵܐ ܒܘܼܬ ܕܝܼܹܗ ܒܟܠܹܗ ܐܲܬܪܵܐ ܕܓܠܝܼܠܵܐ.",
    "oo-bjalduta pris leh khabra but deeyeh bkulleh atra dgleela."
  ],
  [
    "ܘܗܲܪ ܒܗ̇ܝ ܥܕܵܢܵܐ، ܟܲܕ ܦܠܝܼܛ ܠܗܘܿܢ ܡ̣ܢ ܟܢܘܼܫܬܵܐ، ܥܒ݂ܝܼܪܗܘܿܢ ܠܒܲܝܬܵܐ ܕܫܸܡܥܘܿܢ ܘܐܲܢܕܪܹܐܘܿܣ، ܥܲܡ ܝܲܥܩܘܿܒ݂ ܘܝܘܿܚܲܢܵܢ.",
    "oo-har b-ay dana, kad plit lhon min knushta, virhon lbayta dshim'on oo-andreh'os, am ya'qov oo-yokhannan."
  ],
  [
    "ܘܚܡܵܬܵܐ ܕܫܸܡܥܘܿܢ ܕܒ݂ܝܼܩܬܘܼܗ̇ ܝܗ݇ܘܵܐ ܚܲܡܚܲܡܬܵܐ، ܘܗܲܪ ܒܗ̇ܝ ܥܕܵܢܵܐ ܐܡܝܼܪܗܘܿܢ ܠܝܼܫܘܿܥ ܒܘܼܬ ܕܝܼܘܼܗ̇.",
    "oo-khmata dshim'on dviqtoh-wa khamkhamta, oo-har b-ay dana mirhon l-eesho but deeyoh."
  ],
  [
    "ܐܬܹܐ ܠܹܗ ܘܕܒ݂ܝܼܩܵܐ ܠܹܗ ܒܐܝܼܕܘܼܗ̇ ܘܡܘܼܩܸܡܵܐ ܠܹܗ، ܘܗܲܪ ܒܗ̇ܝ ܥܕܵܢܵܐ ܫܒ݂ܝܼܩܵܐ ܠܵܗ̇ ܚܲܡܚܲܡܬܵܐ، ܘܫܘܼܪܹܐ ܠܵܗ̇ ܒܸܥܒ݂ܵܕܵܐ ܐܸܠܵܝܗܝ ܚܸܠܡܲܬ.",
    "tee leh oo-dveeqa leh b-eedoh oo-muqimma leh, oo-har b-ay dana shveeqa lah khamkhamta, oo-shuree lah bi'vada illay khilmat."
  ],
  [
    "ܘܒܪܲܡܫܵܐ، ܒܓܢܵܝܬܵܐ ܕܫܸܡܫܵܐ، ܡܘܼܝܬܹܐ ܠܗܘܿܢ ܠܟܸܣܠܹܗ ܟܠܵܝܗܝ ܐܵܢܝܼ ܕܝܼܗ݇ܘܵܘ ܡܪ̈ܝܼܥܹܐ، ܘܐܵܢܝܼ ܕܐܝܼܬ ܗ݇ܘܵܘ ܒܝܼܵܝܗܝ ܫܹܐܕܹ̈ܐ.",
    "oo-bramsha, bgnayta dshimsha, muytee lhon lkisleh kullay anee d-eewa mree'eh, oo-anee d-eet wa beeyay shedeh."
  ],
  [
    "ܘܟܠܵܝܗܝ ܐܢܵܫܹ̈ܐ ܕܡܕܝܼܢ݇ܬܵܐ ܓ̰ܡܝܼܥ ܠܗܘܿܢ ܩܲܕ݇ܡ ܬܲܪܥܵܐ.",
    "oo-kullay nasheh dmdeeta jmee lhon qam tar'a."
  ],
  [
    "ܘܒܘܼܣܸܡ ܠܹܗ ܪܵܒܵܐ ܡ̣ܢ ܐܵܢܝܼ ܕܝܼܗ݇ܘܵܘ ܡܪܝܼܥܹܐ ܒܡܲܪ̈ܥܹܐ ܦܪ̈ܝܼܫܹܐ، ܘܦܘܼܠܸܛ ܠܹܗ ܪܵܒܵܐ ܫܹܐܕܹ̈ܐ ܘܠܵܐ ܫܒ݂ܝܼܩ ܠܹܗ ܫܹܐܕܹ̈ܐ ܕܗܲܡܙܸܡܝܼ ܗ݇ܘܵܘ، ܣܵܒܵܒ ܟܹܐ ܝܵܕܥܝܼ ܗ݇ܘܵܘ ܠܹܗ.",
    "oo-busim leh raba min anee d-eewa mree'eh bmar'eh preesheh, oo-pulit leh raba shedeh oo-la shviq leh shedeh dhamzimee wa, sabab keh yad'ee wa leh."
  ],
  [
    "ܘܒܨܲܦܪܵܐ، ܩܲܕ݇ܡ ܙܪܵܩܵܐ ܕܝܵܘܡܵܐ، ܩܝܼܡ ܠܹܗ ܘܦܠܝܼܛ ܠܹܗ ܠܒܲܪܝܼܵܐ، ܘܬܵܡܵܐ ܨܲܠܹܐ ܗ݇ܘܵܐ.",
    "oo-bsapra, qam zraqa dyawma, qim leh oo-plit leh lbareeya, oo-tama salleh wa."
  ],
  [
    "ܘܛܥܹܐ ܠܗܘܿܢ ܒܵܬ݇ܪܹܗ ܫܸܡܥܘܿܢ ܘܐܵܢܝܼ ܕܥܲܡܹܗ.",
    "oo-t'ee lhon bareh shim'on oo-anee d'ammeh."
  ],
  [
    "ܘܐܝܼܡܲܢ ܕܡܘܼܫ݇ܟ̰ܸܚ ܠܗܘܿܢ ܐܸܠܹܗ ܐܡܝܼܪܗܘܿܢ: ”ܟܠܵܝܗܝ ܐܢܵܫܹ̈ܐ ܒܸܛܥܵܝܵܐ ܝܢܵܐ ܒܵܬ݇ܪܘܼܟ݂.“",
    "oo-eeman dmuchikh lhon illeh mirhon: “kullay nasheh bit'aya-na barukh.”"
  ],
  [
    "ܐܝܼܢܵܐ ܗ̇ܘ ܐܡܝܼܪܹܗ ܐܸܠܵܝܗܝ: ”ܐܵܙܲܠ݇ܚ ܠܡܵܬܘܵܬܹ̈ܐ ܕܚܵܕܸܪ̈ܘܵܢܲܢ ܕܡܲܟܪܸܙܸܢ ܐܘܼܦ ܬܵܡܵܐ، ܣܵܒܵܒ ܒܘܼܬ ܐܵܗܵܐ ܐܬܹܐ ܠܝܼ.“",
    "eena awa mirreh illay: “azakh lmatwateh dkhadirwanan dmakrizzin up tama, sabab but aha tee lee.”"
  ],
  [
    "ܘܐܙܝܼܠ ܠܹܗ ܡܲܟܪܘܼܙܹܐ ܓܵܘ ܟܢܘܼܫܝܵܬܵܝ̈ܗܝ ܒܟܠܵܗ̇ ܓܠܝܼܠܵܐ، ܘܦܲܠܘܼܛܹܐ ܫܹܐܕܹ̈ܐ.",
    "oo-zil leh makruzeh gaw knushyatay bkullah gleela, oo-palluteh shedeh."
  ],
  [
    "ܘܐܬܹܐ ܠܹܗ ܠܟܸܣܠܹܗ ܚܲܕ݇ ܓܸܪܒ݂ܵܢܵܐ، ܒܪܝܼܟ ܠܹܗ ܩܲܕ݇ܡܘܼܗܝ، ܦܲܪܦܘܼܠܹܐ ܒܝܼܹܗ ܒܹܐܡܵܪܵܐ: ”ܐܸܢ ܒܵܥܹܝܬ، ܡܵܨܹܝܬ ܕܲܟܹܝܬ ܠܝܼ.“",
    "oo-tee leh lkisleh kha girvana, brik leh qamoo, parpuleh beeyeh bemara: “in ba'et, maset dakket lee.”"
  ],
  [
    "ܪܘܼܚܸܡ ܠܹܗ ܥܲܠܘܼܗܝ ܝܼܫܘܿܥ، ܦܘܼܫܸܛ ܠܹܗ ܐܝܼܕܹܗ ܘܕܩܝܼܪܹܗ ܒܝܼܹܗ ܘܐܡܝܼܪܹܗ ܐܸܠܹܗ: ”ܒܸܒܥܵܝܵܐ ܝܘܸܢ، ܦܘܼܫ ܕܸܟ݂ܝܵܐ.“",
    "rukhim leh aloo eesho, pushit leh eedeh oo-dqirreh beeyeh oo-mirreh illeh: “bib'aya-wen, push dikhya.”"
  ],
  [
    "ܘܗܲܪ ܒܗ̇ܝ ܥܕܵܢܵܐ، ܐܙܝܼܠ ܠܹܗ ܓܸܪܒܹܗ ܡܸܢܹܗ، ܘܦܝܼܫ ܠܹܗ ܕܘܼܟ݂ܝܵܐ.",
    "oo-har b-ay dana, zil leh girbeh minneh, oo-pish leh dukhya."
  ],
  [
    "ܘܩܲܫܝܵܐܝܼܬ ܦܩܝܼܕ ܠܹܗ ܐܸܠܹܗ ܝܼܫܘܿܥ ܘܗܲܪ ܒܗ̇ܝ ܥܕܵܢܵܐ ܩܵܡ ܫܲܕܸܪܹܗ،",
    "oo-qashya'eet pqid leh illeh eesho oo-har b-ay dana qam shaddireh,"
  ],
  [
    "ܒܹܐܡܵܪܵܐ ܐܸܠܹܗ: ”ܠܵܐ ܐܵܡܪܹܬ ܠܐܢܵܫܵܐ ܡܸܢܕܝܼ، ܐܝܼܢܵܐ ܙܹܠ݇ ܘܡܲܚܙܝܼ ܓܵܢܘܼܟ݂ ܠܟܵܗܢܵܐ ܘܡܲܩܪܸܒ݂ ܩܘܼܪܒܵܢܵܐ ܒܘܼܬ ܕܲܟܲܝܬܘܼܟ݂ ܕܵܐܟ݂ܝܼ ܕܦܩܝܼܕ ܠܹܗ ܡܘܼܫܹܐ، ܠܣܵܗܕܘܼܬܵܝܗܝ.“",
    "bemara illeh: “la amret l-nasha mindee, eena zeh oo-makhzee ganukh lkahna oo-maqriv qurbana but dakkaytukh dakhee dpqid leh musheh, lsahdutay.”"
  ],
  [
    "ܐܝܼܢܵܐ ܗ̇ܘ ܦܠܝܼܛ ܠܹܗ ܘܫܘܼܪܹܐ ܠܹܗ ܠܗܲܡܙܘܼܡܹܐ ܪܵܒܵܐ، ܘܦܪܝܼܣ ܠܹܗ ܠܐܵܗܵܐ ܚܲܒܪܵܐ، ܗܵܕܵܐ ܕܝܼܫܘܿܥ ܠܵܐ ܡܨܹܐ ܠܹܗ ܓܲܠܝܵܐܝܼܬ ܥܵܒܹܪ ܠܡܕܝܼܢ݇ܬܵܐ، ܐܸܠܵܐ ܠܒܲܕܲܪ ܝܼܗ݇ܘܵܐ ܓܵܘ ܒܲܪܝܼܵܐ، ܘܐܢܵܫܹ̈ܐ ܟܹܐ ܐܵܬܝܼ ܗ݇ܘܵܘ ܠܟܸܣܠܹܗ ܡ̣ܢ ܟܠ ܕܘܼܟܵܐ.",
    "eena awa plit leh oo-shuree leh lhamzumeh raba, oo-pris leh l-aha khabra, hada d-eesho la msee leh galya'eet aber lmdeeta, illa lbaddar eewa gaw bareeya, oo-nasheh keh atee wa lkisleh min kul duka."
  ]
]
